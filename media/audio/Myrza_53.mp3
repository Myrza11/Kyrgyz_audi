13 июл 2013 в 18:29 Өрүк комуз Жашаамал бир адамдын муңун угуп, Жашырбай айтып берген сырын уугуп, Жүрөгүм тилингендей тыз-тыз этип, Жүрөмүн ичтен сызып кыңырылып. Эмесе ошол сырды баяндайын, Тагдырдын табышмактуу ыры кылып: Таластын суусу тынбай шарпылдаган, Таластын толкундары тартылбаган, Татына бир өйүздөн турак алып, Там салдым, жарды күттүм жаркылдаган. Терезе тушка тигип бир түп өрүк, "Теңирим берсе" - дедим артын мага. Биз көргөн бай турмушту кошо көрүп, Биз көргөн жай турмушту кошо көрүп, Черткилеп жалбырагы тереземди, Тез эле бой тиреди ошол өрүк. Жемиши жерге батпай төгүлгөндө, Перзенттүү болдум, бакыт кошо келип. Уулубуз оозангандан өрүк жечү, Умтулуп там-туң басып, терип жечү. Баланын тили таттуу, аттиң арман, Өрүккө тили келбей, "өлүк" дечү. Өнөрү жылда күчөп улам бийик, Өйдөкү бутактарын иликтечү. Кийимдин сатып берем жаңысынан, Таттуунун тандап берем дагысынан. Оюнзаак уулум бир күн тайып кетип, Оң колу сыйрылыптыр далысынан. Өрүккө өчөгүштүм "сениби" деп, Бир чака бензин алдым кошунадан. Короого камап уулум, тыйып салдым, Кокустук уланат деп кыйыктандым. Уулумдун убалына калабы деп, Өрүккө жаба бензин куюп салдым. Арбайып-тарбайып ал куураганда, Араалап, балталадым, кыйып салдым. Аттигиң, өрүктү не кыйып салдым? Аябай неге бензин куюп салдым? Аттигиң, эрке өскөн кулунумду Эркине койбой неге кыйыктандым? Киндиги туташ тура ал экөөнүн, Билбепмин ыйыктыгын ыйык талдын. Өрүктүн байкалганда куураганы, Уулумдун күчөй берди ыйлаганы. Бай турмуш, жай турмушту бүлүндүрүп, Башталды тагдырымдын бурганагы. Бир чака бензин өрттөп кеткен тура Бир өрүк менен кошо бир баламды. Өрүктүн байкалганда кургаганы, Уулумдун күчөй берди кыйнаганы. Далысы сыйрылганы тез айыгып, Жүрөгү сыйрылганы кыйнап аны. "Өлүгүм, өлүгүм" деп угулгансыйт "Өрүгүм, өрүгүм" деп ыйлаганы. Балта чаап мен өрүктүн тамырына, Өзүмдүн балта чаапмын тамырыма. Сырдуу күү кайрыктары угулгансыйт Сыйпалап кол тийгизсем кабыгына. Акыры өрүк комуз чапмай болдум, Өзөктөн чыккан өрүк заарын уга. Өрүктүн